# Abstract

Els amfiteatres romans són una de les manifestacions més representatives de l'arquitectura i l'enginyeria de l'antiga Roma. Aquest treball presenta una anàlisi quantitativa de les dimensions d'aquests edificis a tot l'Imperi, amb l'objectiu de caracteritzar-ne la mètrica, identificar possibles diferències regionals i explorar l'existència de tipologies basades en les seves proporcions arquitectòniques.

Per a això, s'ha compilat una base de dades a partir de fonts publicades, principalment el catàleg de Jean-Claude Golvin (@golvin1988amphitheatre). Les dades absents, un problema inherent a les fonts arqueològiques, s'han tractat mitjançant mètodes d'imputació no paramètrics basats en *Random Forest* (`missForest`). L'anàlisi estadística posterior ha inclòs tant l'estadística descriptiva per caracteritzar les variables dimensionals, com proves inferencials no paramètriques (test de Kruskal-Wallis i test de Dunn) per comparar les dimensions entre les diferents províncies romanes.

Els resultats revelen una considerable variabilitat dimensional, tot i que s'han pogut identificar diferències estadísticament significatives entre províncies. Aquestes diferències regionals suggereixen que, lluny d'un model arquitectònic homogeni, existien adaptacions locals o "escoles" constructives. L'anàlisi de les proporcions internes dels edificis no ha permès, però, definir tipologies discretes, sinó més aviat un continu de solucions formals.

En conclusió, aquest estudi demostra la utilitat de l'enfocament quantitatiu per a l'estudi de l'arquitectura romana. Proporciona una base empírica que matisa la noció d'un cànon arquitectònic rígid i reforça la importància dels contextos regionals en la materialització dels projectes constructius a l'Imperi Romà.

---

**Paraules clau:** amfiteatre romà, arquitectura, anàlisi quantitativa, arqueologia computacional, províncies romanes, imputació de dades.